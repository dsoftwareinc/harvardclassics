<article>
    <p>
        WEE, sleekit, cow’rin, tim’rous beastie, <br/>
        O, what a panic’s in thy breastie!<br/>
        Thou need na start awa sae hasty,<br/>
        Wi’ bickering brattle!<br/>
        I wad be laith to rin an’ chase thee,<br/>
        Wi’ murd’ring pattle!
    </p>
    <p>
        I’m truly sorry man’s dominion,<br/>
        Has broken nature’s social union,<br/>
        An’ justifies that ill opinion,<br/>
        Which makes thee startle<br/>
        At me, thy poor, earth-born companion,<br/>
        An’ fellow-mortal!
    </p>
    <p>
        I doubt na, whiles, but thou may thieve;<br/>
        What then? poor beastie, thou maun live!<br/>
        A daimen icker in a thrave<br/>
        ’S a sma’ request;<br/>
        I’ll get a blessin wi’ the lave,<br/>
        An’ never miss’t!
    </p>
    <p>
        Thy wee bit housie, too, in ruin!<br/>
        It’s silly wa’s the win’s are strewin!<br/>
        An’ naething, now, to big a new ane,<br/>
        O’ foggage green!<br/>
        An’ bleak December’s winds ensuin,<br/>
        Baith snell an’ keen!
    </p>
    <p>
        Thou saw the fields laid bare an’ waste,<br/>
        An’ weary winter comin fast,<br/>
        An’ cozie here, beneath the blast,<br/>
        Thou thought to dwell—<br/>
        Till crash! the cruel coulter past<br/>
        Out thro’ thy cell.
    </p>
    <p>
        That wee bit heap o’ leaves an’ stibble,<br/>
        Has cost thee mony a weary nibble!<br/>
        Now thou’s turn’d out, for a’ thy trouble,<br/>
        But house or hald,<br/>
        To thole the winter’s sleety dribble,<br/>
        An’ cranreuch cauld!
    </p>
    <p>
        But, Mousie, thou art no thy lane,<br/>
        In proving foresight may be vain;<br/>
        The best-laid schemes o’ mice an’ men<br/>
        Gang aft agley,<br/>
        An’lea’e us nought but grief an’ pain,<br/>
        For promis’d joy!
    </p>
    <p>
        Still thou art blest, compar’d wi’ me<br/>
        The present only toucheth thee:<br/>
        But, Och! I backward cast my e’e.<br/>
        On prospects drear!<br/>
        An’ forward, tho’ I canna see,<br/>
        I guess an’ fear!
    </p>
</article>
